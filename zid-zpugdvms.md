## Проект

## Закон

**за изменение и допълнение на Закона за пряко участие на гражданите в държавната власт и местното самоуправление**

(Обн. ДВ. бр. 44 от 12 юни 2009г., изм. ДВ. бр. 100 от 21 декември 2010 г., изм. ДВ. бр. 9 от 28 януари 2011 г., изм. и доп. ДВ. бр. 42 от 5 юни 2012 г., изм. ДВ. бр. 20 от 28 февруари 2013 г., изм. ДВ. бр. 66 от 26 юли 2013 г., изм. и доп. ДВ. бр. 19 от 5 март 2014 г., изм. ДВ. бр. 98 от 28 ноември 2014 г., изм. и доп. ДВ. бр. 56 от 24 юли 2015 г., изм. ДВ. бр. 17 от 26 февруари 2019 г., изм. ДВ. бр. 94 от 29 ноември 2019 г., изм. ДВ. бр. 88 от 13 октомври 2020 г.)

§ **1**.В Чл. 4, ал. 2 думите „насрочването на" се заличават.

§ **2**. В чл. 10 се правят следните изменения:

1. В ал. 2 запетаята след думата „подписка" се заличава и думите „съдържаща подписите на не по-малко от 400 000 български граждани с избирателни права" се заменят с „по чл. 10, ал. 1, т. 5".

2. Ал. 4 се изменя така:

&ensp;„(4) В предложението за национален референдум се включват едно или няколко предложения, предмет на референдума, и съответния на всяко предложение въпрос, на който гражданите отговарят с „да" или „не". Въпросите се изписват на общоупотребим български език, кратко, точно, ясно и не могат да бъдат подвеждащи или насочващи."

§ **3**. В чл. 12 се правят следните изменения:

1. В ал. 2, т. 3 след думите „подписката за референдум" се поставя запетая и се добавя „за предложението, предмет на референдума".

2. Ал. 4, т. 3 се отменя.

3. В ал. 8 думата „три" се замества с думата „шест".

§ **4**. В чл. 13 се правят следните изменения и допълнения:

1. В ал. 1 изречението „Подписката се внася и в структуриран електронен вид, като съдържа данните на гражданите, положили саморъчен подпис, в последователността, в която са вписани в подписката" се заличава.

2. В ал. 2 думите „в структуриран електронен вид" се заличават. След първото изречение и преди второто се добавя ново изречение: „Проверката може да се извърши чрез статистическа случайна извадка, съдържаща 2500 подписа".

3. Ал. 7 се отменя. Ал. 8 става ал. 7.

4. Създава се нова алинея 8 със следния текст:

„Ал. 8. По внесените подписки за национален референдум, по които Народно събрание не е успяло да приеме решение, преди да бъде разпуснато, приема решение следващото Народно събрание. "

§ **5**. Чл. 14 се изменя така:

„Чл. 14. Президентът на Републиката насрочва референдума на една и съща дата със следващите избори, които ще се произведат не по-рано от два месеца от датата на обнародване на решението на Народното събрание, с изключение на частични и нови избори за общински съветници и кметове."

§ **6**. В чл. 15 се правят следните изменения и допълнения:

1. Ал. 2 се изменя така:

„(2) Централната избирателна комисия организира създаването и поддръжката на интернет страница и отпечатването и разпространението на брошура, съдържащи следната информация:

1. формулировката на въпроса;

2. обобщение на предложението, предмет на референдума, в обем до 100 думи;

3. кратки обобщения, до 60 думи, на значението и ефекта от гласуването с „да" и „не";

4. кратки обобщения, до 60 думи, на аргументите „за" и „против" предложението, подадени към Централната избирателна комисия от застъпниците на двете позиции, регистрирани по чл. 16, ал. 2, както и от граждани. Приоритет се дава на аргументите на инициаторите на референдума, на регистрираните застъпници и накрая на гражданите;

5. пълния текст на предложението, предмет на референдума;

6. мотивите за предложението;

7. кратка оценка на ефекта върху публичните финанси от приемането на предложението, изготвена от Министерството на финансите по искане на Централната избирателна комисия;

8. информация за времето, мястото и реда за произвеждане на референдума;

9. списък на регистриралите се по чл. 16, ал. 2 „за" или „против" партии, коалиции и инициативни комитети.

1. Създава се нова алинея 3:

„(3) Централната избирателна комисия приема решение относно съдържанието, тиража и техническото оформление на информационните материали и интернет страницата по ал. 2."

§ **7**. Чл. 16, ал. 2 се изменя така:

"(2) В подкрепа на предложението или предложенията, предмет на референдума, и на алтернативната позиция могат да се регистрират партии, коалиции и инициативни комитети."

§ **8**. В чл. 23, се правят следните изменения:

1. В ал. 1 думите „в гласуването са участвали не по-малко от участвалите в последните избори за Народно събрание и ако" се заличават.
2. В ал. 2 думите „Ако предложението, предмет на референдума, не е прието," се заличават.
3. Ал. 3 се отменя.

§ **9**. В чл. 27 се правят следните изменения:

1. В ал. 1 т. 3 се изменя така:

„3. Инициативен комитет с подписи на граждани с постоянен или настоящ адрес на територията на съответната община, район или кметство към момента на вписване на предложението в регистъра, наброяващи не по-малко от една десета от броя на участвалите в последните избори за общински съветници на територията на съответната община, район или кметство."

2. В ал. 2 думите „от инициативен комитет с подписка, съдържаща подписите на не по-малко от една десета от гражданите с избирателни права в" се заменят с „по чл. 27, ал. 1, т. 3 и броят на подписите е не по-малко от една седма от броя на участвалите в последните избори за общински съветници на"

3. Ал. 3 се изменя така:

„(3) Ако в срок до един месец след обявяване на решение на общинския съвет инициативен комитет с подписка по чл. 27, ал. 1., т. 3 поиска да се произведе референдум за одобряване на решението, кметът на общината определя датата на референдума, който трябва да се произведе не по-рано от един месец и не по-късно от два месеца от постъпване на искането. Влизането в сила на решението се отлага."

4. Ал. 6 се изменя така:

„(4) В предложението за местен референдум се включват едно или няколко предложения, предмет на референдума, и съответния на всяко предложение въпрос, на който гражданите отговарят с „да" или „не". Въпросите се изписват на общоупотребим български език, кратко, точно, ясно и не могат да бъдат подвеждащи или насочващи._"_

§ **10**. В чл. 28 се правят следните изменения:

1. В ал. 2, т. 3 след думите „подписката за референдум" се поставя запетая и се добавя „за предложението, предмет на референдума".

2. В ал. 4, т. 3 след думата „постоянния" се добавят думите „или настоящия".

3. В ал. 6 след думата „постоянен" се добавят думите „или настоящ".

4. В ал. 8 думата „три" се заменя с думата „шест".

$ **11**. В чл. 29 се правят следните изменения:

1. В ал. 1 второто изречение се заличава.

2. В ал. 2 думите „в структуриран електронен вид" се заличават. След първото изречение се добавя ново изречение: „Проверката може да се извърши и чрез статистическа случайна извадка, съдържаща 2500 подписа."

§ **12**. В чл. 30, ал. 4 се изменя така:

(4) Общинският съвет определя дата за произвеждане на референдума не по-рано от 45 дни и не по-късно от 60 дни от решението за референдума освен в случаите, когато в периода между 45 дни и една година от решението за референдума се произвеждат общи избори. В тези случаи Общинският съвет насрочва референдума да е на една и съща дата с изборите.

§ **13**. В чл. 33 се създава нова алинея 3:

„(3) В секционните комисии се включват допълнително по един представител на инициативния комитет по чл. 27, ал. 1, т. 3 и на регистрираните в подкрепа на алтернативната позиция по чл. 34."

§ **14**. В чл. 41 се правят следните изменения:

1. В ал. 2 думите „в него са участвали не по-малко от 40 на сто от гражданите с избирателни права в съответната община и" се заличават.

2. Ал. 3 се отменя.

§ **15**. В чл. 41, ал. 4 думите „Ако предложението, предмет на референдума, не е прието," се заличават.

§ **16**. В чл. 42 ал. 1 думите „или от съответния областен управител" се заличават.

## Мотиви

към проекта на Закон за изменение и допълнение на Закона за пряко участие на гражданите в държавната власт и местното самоуправление

### Настоящият законопроект цели да подобри правната уредба на националните и местни референдуми, като:

1. Премахне изискването за минимален брой участници в гласуването за приемане на предложението, предмет на национален или местен референдум – т.нар. изискване за кворум, тъй като то позволява на противниците на всяко едно предложение, дори да са малцинство, да го отхвърлят, като просто не гласуват (препоръка на Венецианската комисия);
2. Изисква вместо това националните референдуми да се произвеждат съвместно с общи избори, за да се гарантира високо участие и съответно легитимност на взетото решение;
3. Изисква местните референдуми да се произвеждат съвместно с общи избори, ако такива се произвеждат в едногодишен срок от решението за референдума;
4. Уточни понятието „предложение, предмет на референдума" като отделно от съответстващия му въпрос, на който гражданите отговарят с „да" или „не", за да може то да бъде формулирано достатъчно конкретно от инициаторите, респективно да позволи на гражданите да вземат реално, информирано решение;
5. Изисква въпросът, съответстващ на предложението, на който гражданите отговарят с „да" или „не", да не е насочващ или подвеждащ;
6. Добави мерки за по-добро информиране на гражданите, включително относно аргументите „за" и „против" предложението, предмет на референдума, както и евентуалното му въздействие върху публичните финанси;
7. Облекчи и синхронизира с изборния кодекс изискванията към подписките като:
  1. Намали умерено необходимия брой подписи и увеличи срока за събирането им (от три на шест месеца);
  2. Премахне изискването за вписване на постоянен адрес в подписки за национален референдум по аналогия с подписките за кандидати за президент и вицепрезидент;
  3. Даде право за местен референдум да се подписват и граждани с настоящ адрес в съответната община, кметство или район;
  4. Премахне неяснотата относно числения израз на квотата подписи за иницииране на местен референдум, като я определи на база броя участвали в предходните избори за общински съвет, който е публично известен;
  5. Премахне изискването за внасяне на подписката в структуриран електронен вид, като вместо това добави възможност за проверка на подписите чрез статистическа извадка с 99% ниво на доверие;
8. Добави изискване при местни референдуми в секционните избирателни комисии да се включва по един представител на инициативния комитет и на регистрираните в подкрепа на алтернативната позиция.
9. Премахне възможността резултатите от местен референдум да се оспорват от областния управител, но запази правомощията му да обжалва и да упражнява контрол за законност върху актовете на Общинския съвет по произвеждане на местни референдуми, съгласно чл. 32, ал. 1, от ЗПУГДВМС и ЗМСМА.
10. Обобщи ограничението от две години за произвеждане на нов референдум по същия въпрос да важи не само когато предложението, предмет на референдума, не е прието, но и когато то е прието

Въпреки своите безспорни постижения, като това, че референдумите са правно обвързващи и могат да се инициират от граждани, към момента Законът не осъществява декларираната си в чл. 9, ал. 1 и чл. 26, ал. 1 цел – да даде възможност на гражданите да решават пряко въпроси от национално и местно значение чрез референдум. От влизането му в сила през 2009 г. досега са произведени само три национални референдума (през 2013, 2015 и 2016 г.) по общо пет предложения и въпреки че и петте са одобрени с 60-72% мнозинство, те не са били приети, поради допълнителното изискване за минимален брой участници, известно като праг на участие. За сравнение, за същия период в юрисдикция с добре уредена пряка демокрация като Калифорния са гласувани 83 предложения (61 инициирани от граждани), от които са приети 45. Много малко са и завършилите с решение местни референдуми у нас. Същевременно за огромния интерес на българите към използването на демократичната институция свидетелстват непрестанните опити за иницииране на национални и местни референдуми, въпреки непосилните условия и обречения резултат.

Причините законът да не изпълнява целта си са няколко и са сравнително лесно отстраними.

Най-важната от тях е наличието на т.нар. „праг на участие" – допълнителното изискване за минимален брой участници в референдума – колкото на предходните парламентарни избори – за да е прието предложението му (чл. 23 и чл. 41). Това изискване, известно също като „изискване за кворум", позволява на противниците на всяко едно предложение, дори да са малцинство, да го отхвърлят, като просто не гласуват. С други думи, то позволява на малцинството да наложи волята си над мнозинството, като асимилира гласоподавателите, които се въздържат, към онези, които гласуват с „не". Така приемането на предложения, т.е. вземането на решения от гражданите чрез референдум, става на практика невъзможно, което противоречи на целта на закона. По същата причина е налице и противоречие с Конституцията, според която гражданите осъществяват държавната власт и непосредствено чрез референдуми, тоест би трябвало да могат да вземат решения чрез тях (чл. 1, ал. 2 и чл. 10).

Освен това прагът на участие създава изкушение да се манипулира и фалшифицира избирателната активност. Пример за това от българския опит е инструктирането от РИК през 2016 г. на членовете на секционните избирателни комисии да питат всеки избирател дали иска бюлетина за референдума, вместо да му я дават по подразбиране заедно с бюлетината за президентския избор. Имаше и скандал заради обвинения за фалшифицирани протоколи.

Гореспоменатите проблеми с изискването за кворум са обяснени подробно в Кодекса за добри практики при референдумите на Венецианската комисия (Code of Good Practices on Referendums, 2007), която препоръчва да се избягватвсякакви негови форми, включително такива на база участие:

III.7.a: Препоръчва се да не се предвижда кворум на база участие (праг, минимален процент), тъй като той асимилира гласоподавателите, които се въздържат, към онези, които гласуват с „не".

Обяснителни бележки:

51. Кворумът на база участие (минимален процент) означава, че е в интерес на противниците на предложението да се въздържат, вместо да гласуват против него. Например, ако 48% от избирателите подкрепят дадено предложение, 5% са против него и 47% възнамеряват да се въздържат, петте процента противници трябва само да дезертират от урната, за да наложат гледната си точка, въпреки че са малцинство. Освен това тяхното отсъствие от кампанията може да доведе до увеличаване на броя на въздържалите се и по този начин до увеличаване на вероятността да не бъде постигнат кворум. Насърчаването на въздържането от гласуване или на налагането на гледната точка на малцинството не е здравословно за демокрацията (точка III.7.a). Също така съществува голямо изкушение да се фалшифицира избирателната активност при слаба опозиция.

Също така е доказано математически, че в равновесие очакваното участие надвишава кворума на база участие само ако това изискване не е наложено (_Quorum and turnout in referenda, Helios Herrera, Andrea Mattozzi, 2007_). Тоест, няма размер на прага на участие, който да работи.

Изискването за кворум при референдумите често е наивно отъждествявано и с изискването за кворум при колегиални органи като парламента. Колегиалните органи обаче са с точно определен, относително малък брой членове и при тях гласуването може да се отлага до постигане на кворум. Референдумите не могат да се отлагат и при тях подобно условие оказва обратния ефект – то потиска избирателната активност, изкривява съотношението между гласувалите „за" и „против" и така унищожава легитимността на референдума. Както на избори, така и на референдуми участието на повече граждани е желателно и то трябва да се стимулира и улеснява, вместо да се потиска с такова изискване.

Показателен за разрушителния ефект на това изискване е фактът, че от 193 референдума, проведени през 2016 г. в 53 държави и щати, от Холандия до Нова Зеландия и от Калифорния до Сенегал, само четири са се провели при наличието му – в България, Замбия, Унгария и Италия. И при четирите кворумът не е бил постигнат
# 1
.

Този праг на участие е бил добавен в закона по предложение на депутат между първо и второ четене, въпреки острите възражения на авторите на първоначалния законопроект и на специалистите по темата, и с абсурдния аргумент че „едни парламентарни и местни избори са възможно най-ниската точка на обществения интерес в публичния живот на страната".

Добавката е била оценена като противоконституционна и в съдебно решение №/28.10.2011 г. по адм. дело 1 № 2155/2011, Административенсъд Бургас, в състав: съдия В. Енчев.

Вместо вредното изискване за кворум, за да се гарантира висока степен на участие в референдума, а оттам и по-висока легитимност на взетото решение, в настоящия законопроект се изисква националните референдумите да се провеждат съвместно с общи избори. И в момента законът постановява националните референдуми да се произвеждат съвместно с избори, но само когато такива има в едногодишен срок от обнародването на решението на Народното събрание (чл. 14, ал. 2). Проблемът е, че често не е предварително известно кога ще са изборите, поради заложената в Конституцията и Изборния кодекс гъвкавост в определянето на датата на изборите и насрочването им, както и поради възможността за предсрочни парламентарни избори. В България общи избори се произвеждат средно веднъж на година, а най-дългият промеждутък без избори за периода 2000 – 2021 г. е бил две години и два месеца. За сравнение, референдумите в САЩ се произвеждат редовно през две години съвместно с техните общите избори, без това да е проблем. Следователно съществуващото вече правило за насрочване на референдуми в чл. 14 може спокойно да бъде обобщено до изискване националните референдуми да се произвеждат винаги съвместно с избори. Това ще позволи оптималното използване на публичния ресурс при тяхното организиране и произвеждане.

В същия чл. 23, се прави още една промяна, а именно, че ограничението от две години през които не може да бъде произвеждан референдум по същия въпрос се обобщава да включва не само случая, когато предложението, предмет на референдума, не е прието, а и когато е прието. Няма логика ограничението да е само в едната посока. Такава е и практиката по света. По същия начин се обобщава и еквивалентното ограничение за местни референдуми.

Премахва се чл. 23, ал. 3, тъй като тя очевидно е свързана с изискването за кворум в ал. 1 и става излишна без него.

Вторият най-важен принципен проблем в закона е неясната уредба на понятието „предложение, предмет на референдума". С настоящия законопроект се уточнява, че гражданите приемат или отхвърлят конкретното предложение, предмет на референдума, като отговарят с „да" или „не" на съответстващия му въпрос. Така то може да бъде направено с нужната степен на конкретност от инициаторите, включително и като законопроект, и обществото да вземе реално и информирано решение по него, каквато е практиката в Швейцария, САЩ и др. В противен случай е почти сигурно, че нормативният акт, реализиращ решението на референдума, ще се разминава съществено с намеренията на инициаторите и на гласувалите. Пресен пример за това е как след референдума през 2016 г. парламентът осъществи едно от трите му предложения – това за въвеждане на задължително гласуване, но със санкция за негласуване – изключване от избирателните списъци. Нещо което едва ли инициаторите и милионите гласували са искали. За щастие, по-късно тази санкция беше за обявена от Конституционния съд за противоконституционно нарушение на избирателното право. Примери може да се дадат още. Когато инициаторите на нямат възможност да формулират достатъчно конкретно предложението си, истинското решение се взема не от гласувалите граждани, а от парламента, и референдумът се превръща в плебисцит.

Добавя се изискване въпросът да не е подвеждащ или насочващ, което е още една от препоръките на Венецианската комисия. Пример за насочващ въпрос е: „Подкрепяте ли да се въведе регулация на пазара на горива, така че да се гарантират по-ниски цени в бензиностанциите?". Въпросът не бива да предполага конкретен резултат от приемането или отхвърлянето на съответното предложение.

Облекчават се изискванията към подписката, тъй като практиката в България и по света показва, че те са прекомерни:

- Намалява се умерено необходимият брой подписи за национални и местни референдуми. В около 50-те юрисдикции с работеща пряка демокрация в света, за национални/щатски инициативитой варира между приблизително 1.5% (Швейцария) и 6% (Орегон) от участвалите на предходните избори. Предлага се за България за национални референдуми той да е 200 000 подписа, което е 6% от участвалите 3.3 милиона души на парламентарните избори през април 2021 г., тоест на горната граница на добрите световни практики. В момента той е двойно по-висок. Трябва да се има предвид, че населението на страната намалява с около 0.5% на година и освен това застарява, съответно относителната тежест на прага на подписката постепенно ще се увеличава. Алтернативно, прагът може да бъде определен не като фиксиран брой, а като процент.
- Необходимият брой подписи за местни референдуми се променя на дял от броя на участвалите на последните местни избори, за да може да бъде определен точно преди началото на подписката. Според сегашния закон той е дял от броя на гражданите с избирателни права, който не е предварително известен с точност. Практиката показва, че тази неяснота е причина за провала на немалко подписки. За разлика от броя на гражданите с избирателни права, който понякога ежедневно се променя, броят на участвалите на последните местни избори е точно установено число.

Прагът на подписката за местни референдуми се определя на една седма от този брой, което намаление с приблизително една трета спрямо сегашния праг, който е 20% от гражданите с избирателни права. Нормално е за местни референдуми да се изискват относително повече подписи, отколкото за национални, защото те по-лесно се събират при по-малко население.

- Дава се право за местен референдум да се подписват и граждани с настоящ адрес в съответната община, район или кметство. В момента гражданите с настоящ адрес имат право да гласуват на местен референдум, както и на избори, но не и да се подписват за такъв. Това разминаване в правата не е оправдано. Още повече, че именно живущите на съответното място са най-заинтересованите от решаването на местните проблеми. Също така подписките циркулират предимно на територията на съответното място.
- Увеличава се срокът за събиране на подписи за национални и местни референдуми от три на шест месеца. Практиката по света е срокът да е типично между шест и осемнайсет месеца. Рекордът е 18 месеца в Швейцария за национална инициатива. Най-често е шест месеца или една година. Той трябва да достатъчно дълъг, за да даде възможност да се съберат необходимите подписи без излишни затруднения, но не и толкова дълъг, че да се отложи прекалено датата на референдума и решаването на съответния обществен проблем.
- Премахва се изискването гражданинът да вписва постоянния си адрес в подписката за национален референдум (чл. 12, ал. 4, т. 3). Това изискване не е оправдано, тъй като, за разлика от при подписки за издигане на независим кандидат за народен представител от даден район или за местен референдум, при такива за национален референдум право да се подписват имат всички български граждани, независимо какъв е адресът им. Аналогично на подписките за издигане на кандидати за президент и вицепрезидент, където подобно изискване не съществува, такова не следва да има и при националните референдумите.
- Премахва се изискването подписката да се представя и в структуриран електронен вид, тъй като преписването на стотици хиляди редове данни в електронна таблица е прекомерно бреме за инициаторите и източник на грешки, особено предвид кратките срокове. Доколкото ни е известно, това изискване няма аналог в други страни. То е било добаване със законопроекта за нов Изборен кодекс от 2013 г. без дори да е било мотивирано. Вместо това, за да се улесни проверката на подписките, се дава възможност тя да се извършва чрез статистическа извадка от 2500 подписа, която осигурява ниво на доверие 99% при максимална (маргинална) грешка 2%. Този метод се порилага в много юрисдикции по света, защото спестява средства и ускорява проверката.
- За допълнително облекчаване на подписката и съгласуване с европейското право е препоръчително да се добави възможност за електронно събиране на подписи, каквато е предвидена за европейската гражданска инициатива в закона. Необходимите за това редакции не са включени в настоящия законопроект.

Добавят се мерки за по-добро информиране на гражданите относно предложението, предмет на референдума, аргументите на привържениците и противниците му и евентуалното му въздействие върху публичните финанси. На ЦИК, като безпристрастен орган, се вменява правомощието за създаване и поддържане на интернет страница и издаването на брошура, предоставящи по-горната информация. Така се въвеждат съвременните стандарти за информационна кампания при референдуми.

Добавя се изискване в секционните избирателни комисии за местни референдуми да се включи по един представител на инициативния комитет и на регистрираните в подкрепа на алтернативната позиция с цел да се гарантира по-добре интегритетът на референдума и да се избегнат последващи съмнения за манипулации. Вече има практика при някои местни референдуми, като този в Трън през 2017 г., общинската избирателна комисия да включва като наблюдатели в комисиите по един представител на инициаторите и застъпниците за алтернативната комисия.

Премахва се възможността резултатите от местен референдум да се оспорват от областния управител, като се запазва правомощието му да обжалва решението на общинския съвет, с което се произнася по искането за произвеждане на местен референдум (чл. 32, ал. 1) и да упражнява контрол за законосъобразност на актовете на общинския съвет, свързани с произвеждането на местни референдуми, съгласно чл. 45 от Закона за местното самоуправление и местната администрация. Така законът се привежда в съответствие с принципите на местно самоуправление и на разделение и баланс на властите.

По-горните корекции в правната уредба на референдумите гарантират, че тази толкова важна за стабилността на демокрацията ни политическа институция най-сетне ще заработи и ще допринася за развитието, укрепването и сплотяването на обществото ни.

**ПРЕДВАРИТЕЛНА ОЦЕНКА НА ВЪЗДЕЙСТВИЕТО**

## на проекта за Закон за изменение и допълнение на Закона за пряко участие на гражданите в държавната власт и местното самоуправление

**ОСНОВАНИЯ ЗА ЗАКОНОДАТЕЛНА ИНИЦИАТИВА**

Коригиране на грешки и пропуски в ЗПУГДВМС, които изначално възпрепятстват осъществяването на декларираната му цел – гражданите да решават пряко въпроси от национално и местно значение.

**ЗАИНТЕРЕСОВАНИ СТРАНИ**

Всички граждани сактивни избирателни права.

**АНАЛИЗ НА РАЗХОДИТЕ И ПОЛЗИТЕ**

Намаление на разходите, произтичащо от факта, че национални референдуми ще се провеждат само съвместно с избори.

Основната полза е укрепване на българската демокрация. Очаква се да се инициират и произвеждат повече референдуми, чрез които обществото да взема по-бързо необходимите му решения.

**АДМИНИСТРАТИВНА ТЕЖЕСТ И СТРУТУРНИ ПРОМЕНИ**

На Централната избирателна комисия като политически независим орган се вменява отговорността да организира създаването и поддържането на интернет страница и отпечатването и разпространението на брошура с информация за референдума. За сметка на това Министерският съвет се освобождава от отговорността да издава информационен лист. На Министерството на финансите се вменява отговорността да изготви кратка оценка на ефекта върху публичните финанси от приемането на предложението, предмет на референдума, по искане на ЦИК.

**ВЪЗДЕЙСТВИЕ ВЪРХУ НОРМАТИВНАТА БАЗА**

Не се налагат промени в други закони.

[1](#sdfootnote1anc) Източници: Wikipedia, National electoral calendar 2016; Ballotpedia, 2016 ballot measures.
