### **Проект**

### **Закон**

**за изменение и допълнение на Закона за пряко участие на гражданите в държавната власт и местното самоуправление**

(Обн. ДВ. бр. 44 от 12 юни 2009г., изм. ДВ. бр. 100 от 21 декември 2010 г., изм. ДВ. бр. 9 от 28 януари 2011 г., изм. и доп. ДВ. бр. 42 от 5 юни 2012 г., изм. ДВ. бр. 20 от 28 февруари 2013 г., изм. ДВ. бр. 66 от 26 юли 2013 г., изм. и доп. ДВ. бр. 19 от 5 март 2014 г., изм. ДВ. бр. 98 от 28 ноември 2014 г., изм. и доп. ДВ. бр. 56 от 24 юли 2015 г., изм. ДВ. бр. 17 от 26 февруари 2019 г., изм. ДВ. бр. 94 от 29 ноември 2019 г., изм. ДВ. бр. 88 от 13 октомври 2020 г.)

§ **1**.В Чл. 4, ал. 2 думите „насрочването на" се заличават.

§ **2**. В чл. 10 се правят следните изменения:

В ал. 2 запетаята след думата „подписка" се заличава и думите „съдържаща подписите на не по-малко от 400 000 български граждани с избирателни права" се заменят с „по чл. 10, ал. 1, т. 5".

Ал. 4 се изменя така:

 „(4) В предложението за национален референдум се включват едно или няколко предложения, предмет на референдума, и съответния на всяко предложение въпрос, на който гражданите отговарят с „да" или „не". Въпросите се изписват на общоупотребим български език, кратко, точно, ясно и не могат да бъдат подвеждащи или насочващи."

§ **3**. В чл. 12 се правят следните изменения:

В ал. 2, т. 3 след думите „подписката за референдум" се поставя запетая и се добавя „за предложението, предмет на референдума".

Ал. 4, т. 3 се отменя.

В ал. 8 думата „три" се замества с думата „шест".

§ **4**. В чл. 13 се правят следните изменения и допълнения:

В ал. 1 изречението „Подписката се внася и в структуриран електронен вид, като съдържа данните на гражданите, положили саморъчен подпис, в последователността, в която са вписани в подписката" се заличава.

В ал. 2 думите „в структуриран електронен вид" се заличават. След първото изречение и преди второто се добавя ново изречение: „Проверката може да се извърши чрез статистическа случайна извадка, съдържаща 2500 подписа".

Ал. 7 се отменя. Ал. 8 става ал. 7.

Създава се нова алинея 8 със следния текст:

 „Ал. 8. По внесените подписки за национален референдум, по които Народно събрание не е успяло да приеме решение, преди да бъде разпуснато, приема решение следващото Народно събрание. "

§ **5**. Чл. 14 се изменя така:

„Чл. 14. Президентът на Републиката насрочва референдума на една и съща дата със следващите избори, които ще се произведат не по-рано от два месеца от датата на обнародване на решението на Народното събрание, с изключение на частични и нови избори за общински съветници и кметове."

§ **6**. В чл. 15 се правят следните изменения и допълнения:

1.  Ал. 2 се изменя така:

 „(2) Централната избирателна комисия организира създаването и поддръжката на интернет страница и отпечатването и разпространението на брошура, съдържащи следната информация:

формулировката на въпроса;

обобщение на предложението, предмет на референдума, в обем до 100 думи;

кратки обобщения, до 60 думи, на значението и ефекта от гласуването с „да" и „не";

кратки обобщения, до 60 думи, на аргументите „за" и „против" предложението, подадени към Централната избирателна комисия от застъпниците на двете позиции, регистрирани по чл. 16, ал. 2, както и от граждани. Приоритет се дава на аргументите на инициаторите на референдума, на регистрираните застъпници и накрая на гражданите;

пълния текст на предложението, предмет на референдума;

мотивите за предложението;

кратка оценка на ефекта върху публичните финанси от приемането на предложението, изготвена от Министерството на финансите по искане на Централната избирателна комисия;

информация за времето, мястото и реда за произвеждане на референдума;

списък на регистриралите се по чл. 16, ал. 2 „за" или „против" партии, коалиции и инициативни комитети."

Създава се нова алинея 3:

 „(3) Централната избирателна комисия приема решение относно съдържанието, тиража и техническото оформление на информационните материали и интернет страницата по ал. 2."

§ **7**. Чл. 16, ал. 2 се изменя така:

 "(2) В подкрепа на предложението или предложенията, предмет на референдума, и на алтернативната позиция могат да се регистрират партии, коалиции и инициативни комитети."

§ **8**. В чл. 23, се правят следните изменения:

1.  В ал. 1 думите „в гласуването са участвали не по-малко от участвалите в последните избори за Народно събрание и ако" се заличават.
2.  В ал. 2 думите „Ако предложението, предмет на референдума, не е прието," се заличават.
3.  Ал. 3 се отменя.

§ **9**. В чл. 27 се правят следните изменения:

1.  В ал. 1 т. 3 се изменя така:

 „3. Инициативен комитет с подписи на граждани с постоянен или настоящ адрес на територията на съответната община, район или кметство към момента на вписване на предложението в регистъра, наброяващи не по-малко от една двадесета от броя на участвалите в последните избори за общински съветници на територията на съответната община, район или кметство."

В ал. 2 думите „от инициативен комитет с подписка, съдържаща подписите на не по-малко от една десета от гражданите с избирателни права в" се заменят с „по чл. 27, ал. 1, т. 3 и броят на подписите е не по-малко от една десета от броя на участвалите в последните избори за общински съветници на"

Ал. 3 се изменя така:

 „(3) Ако в срок до един месец след обявяване на решение на общинския съвет инициативен комитет с подписка по чл. 27, ал. 1, т. 3, в която броят на подписите е не по-малко от една десета от броя на участвалите в последните избори за общински съветници на територията на съответната община, поиска да се произведе референдум за одобряване на решението, кметът на общината определя датата на референдума, който трябва да се произведе не по-рано от един месец и не по-късно от два месеца от постъпване на искането. Влизането в сила на решението се отлага."

1.  Ал. 6 се изменя така:

 „(4) В предложението за местен референдум се включват едно или няколко предложения, предмет на референдума, и съответния на всяко предложение въпрос, на който гражданите отговарят с „да" или „не". Въпросите се изписват на общоупотребим български език, кратко, точно, ясно и не могат да бъдат подвеждащи или насочващи._"_

§ **10**. В чл. 28 се правят следните изменения:

В ал. 2, т. 3 след думите „подписката за референдум" се поставя запетая и се добавя „за предложението, предмет на референдума".

В ал. 4, т. 3 след думата „постоянния" се добавят думите „или настоящия".

В ал. 6 след думата „постоянен" се добавят думите „или настоящ".

В ал. 8 думата „три" се заменя с думата „шест".

$ **11**. В чл. 29 се правят следните изменения:

В ал. 1 второто изречение се заличава.

В ал. 2 думите „в структуриран електронен вид" се заличават. След първото изречение се добавя ново изречение: „Проверката може да се извърши и чрез статистическа случайна извадка, съдържаща 2500 подписа."

§ **12**. В чл. 30, ал. 4 се изменя така:

 „(4) Общинският съвет определя дата за произвеждане на референдума не по-рано от 45 дни и не по-късно от 60 дни от решението за референдума освен в случаите, когато в периода между 45 дни и шест месеца от решението за референдума се произвеждат общи избори. В тези случаи Общинският съвет насрочва референдума да е на една и съща дата с изборите."

§ **13**. В чл. 33 се създава нова алинея 3:

 „(3) В секционните комисии се включват допълнително по един представител на инициативния комитет по чл. 27, ал. 1, т. 3 и на регистрираните в подкрепа на алтернативната позиция по чл. 34."

§ **14**. В чл. 41 се правят следните изменения:

В ал. 2 думите „в него са участвали не по-малко от 40 на сто от гражданите с избирателни права в съответната община и" се заличават.

Ал. 3 се отменя.

§ **15**. В чл. 41, ал. 4 думите „Ако предложението, предмет на референдума, не е прието," се заличават.

§ **16**. В чл. 42 ал. 1 думите „или от съответния областен управител" се заличават.

# Работещи референдуми

Тази инициатива със предложение-проектозакон до Народното събрание цели да подобри правната уредба на референдумите в България, така че те да заработят на национално и местно ниво. Проектозаконът предвижда това да стане като се:

1.  Премахне изискването за минимален брой участници в гласуването за приемане на предложението, предмет на национален или местен референдум – т.нар. изискване за кворум, тъй като то позволява на противниците на всяко едно предложение, дори да са малцинство, да го отхвърлят, като просто не гласуват (препоръка на Венецианската комисия);
2.  Изисква вместо това националните референдуми да се произвеждат съвместно с общи избори, за да се гарантира високо участие и съответно легитимност на взетото решение;
3.  Изисква местните референдуми да се произвеждат съвместно с общи избори, ако такива се произвеждат в едногодишен срок от решението за референдума;
4.  Уточни понятието „предложение, предмет на референдума" като отделно от съответстващия му въпрос, на който гражданите отговарят с „да" или „не", за да може то да бъде формулирано достатъчно конкретно от инициаторите, респективно да позволи на гражданите да вземат реално, информирано решение;
5.  Изисква въпросът, съответстващ на предложението, на който гражданите отговарят с „да" или „не", да не е насочващ или подвеждащ;
6.  Добави мерки за по-добро информиране на гражданите, включително относно аргументите „за" и „против" предложението, предмет на референдума, както и евентуалното му въздействие върху публичните финанси; прехвърли правомощията за публикуването и разпространението на тази информация от Министерския съвет на Централната избирателна комисия.
7.  Облекчи и синхронизира с изборния кодекс изискванията към подписките като:
    *   Намали умерено необходимия брой подписи и увеличи срока за събирането им (от три на шест месеца);
    *   Премахне изискването за вписване на постоянен адрес в подписки за национален референдум по аналогия с подписките за кандидати за президент и вицепрезидент;
    *   Даде право за местен референдум да се подписват и граждани с настоящ адрес в съответната община, кметство или район;
    *   Премахне неяснотата относно числения израз на квотата подписи за иницииране на местен референдум, като я определи на база броя участвали в предходните избори за общински съвет, който е публично известен;
    *   Премахне изискването за внасяне на подписката в структуриран електронен вид, като вместо това добави възможност за проверка на подписите чрез статистическа извадка с 99% ниво на доверие;
    *   Добави възможност за електронно събиране на подписи, както при европейските граждански инициативи.
8.  Добави изискване при местни референдуми в секционните избирателни комисии да се включва по един представител на инициативния комитет и на регистрираните в подкрепа на алтернативната позиция.
9.  Премахне възможността резултатите от местен референдум да се оспорват от областния управител, но запази правомощията му да обжалва и да упражнява контрол за законност върху актовете на Общинския съвет по произвеждане на местни референдуми, съгласно чл. 32, ал. 1, от ЗПУГДВМС и ЗМСМА.
10.  Въведе изискване ограничението от две години за произвеждане на нов референдум по същия въпрос да важи не само когато предложението, предмет на референдума, не е прието, но и в случаите, когато то е прието."

Проектозаконът, мотивите към него и оценката на въздействието му са в папката [**ЗИД-ЗПУГДВМС**](https://github.com/azreshavam/raboteshti-referendumi/tree/main/%D0%97%D0%98%D0%94-%D0%97%D0%9F%D0%A3%D0%93%D0%94%D0%92%D0%9C%D0%A1).  Трябва да сте логнати, за да видите бутона за редакция. Документите са в [Markdown формат](https://www.markdownguide.org/basic-syntax/).  За WYSIWYG rich-text редакция на документите, може да се инсталира разширението [Google Writer](https://chrome.google.com/webstore/detail/github-writer/diilnnhpcdjhhkjcbdljaonhmhapadap) или подобно. 

[**Уеб-страница на инициативата**](https://azreshavam.bg/raboteshti-referendumi)

[**Фейсбук страница**](https://www.facebook.com/Az.Reshavam.initiative/)
